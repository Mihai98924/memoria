<p>Atunci când nu putem reproduce sau recunoaşte un text sau o situaţie, vorbim despre fenomenul uitării. între memorare şi uitare există relaţii dinamice, fiecare acţionând asupra celeilalte. Uitarea este un fenomen psihic natural şi necesar, deoarece are menirea de a evita supraîncărcarea „depozitului” memoriei şi de a asigura echilibrarea sistemului cognitiv al individului. Dacă uităm informaţiile necsenţiale, devalorizate, detaliile, atunci putem spune că uitarea are un rol pozitiv pentru activitatea umană. Din păcate, uităm şi informaţii esenţiale, utile, necesare, caz în care uitarea devine un factor perturbator al activităţii umane, uitarea având caracter selectiv.</p>
<img src="images/uitarea1.png" id="poze1">
<p>Diferite teorii psihologice au propus explicaţii diferite pentru fenomenul uitării, care trebuie considerat şi ca un fenomen pozitiv, atunci când prin uitare se echilibrează psihicul persoanei, dar şi negativ atunci când se uită informaţiile de care este nevoie.</p>
<p><strong>Teoria uitării motivate</strong> îşi arc originea în concepţia lui Sigmund Freud referitoare la faptul că oamenii uită informaţiile asociate cu evenimentele neplăcute, supărătoare, dureroase, penibile. Psihanaliştii susţin că la baza uitării stau mecanismele refulării.</p>
<p><strong>Teoria ştergerii urmelor</strong> susţine că anumite cunoştinţe se deteriorează şi dispar din memorie ca urmare a trecerii timpului şi a neutilizării informaţiilor. Astfel, asociaţioniştii explică uitarea prin ştergerea urmelor asociative, iar behavioriştii susţin că uitarea este urmarea inactivării mecanismelor neurofiziologice puse în joc de învăţare datorită lipsei de exerciţiu (Ed. L. Thorndike).</p>
<img src="images/uitarea2.jpg" id="poze2">
<p><strong>Teoria interferenţei</strong> explică uitarea prin efectele negative pe care le au cunoştinţele învăţate unele asupra altora: interferenţă retroactivă (când informaţia nou achiziţionată are influenţă negativă asupra celei învăţate anterior) şi interferenţă proactivă (când informaţia anterior învăţată o influenţează negativ pe cea nouă). G. A. McGeoch explică uitarea prin concurenţa reacţiilor asemănătoare, fapt care împiedică procesul reproducerii. Pentru adepţii reflexelor condiţionate, baza fiziologică a uitării constă în diferitele forme ale inhibiţiei.
</p>