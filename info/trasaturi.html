<p>Memoria se caracterizează prin câteva trăsături esenţiale:</p>
<ul>
	<li>este <strong>activă</strong>, în sensul că dispune de operatori proprii pentru prelucrări, evaluări şi reorganizări logice, astfel încât cele memorate suportă modificări importante;</li>
	<li>este <strong>selectivă</strong>, respectiv omul reţine şi reactualizează numai o parte a informaţiilor în funcţie de motivaţia avută, de interesele celui care memorează, de vârstă, de gradul de cultură etc.;</li>
	<li>este <strong>inteligibilă</strong>, deoarece presupune înţelegerea informaţiilor memorate, organizarea materialului memorat după criterii de semnificaţie;</li>
	<li>este <strong>situaţională</strong> sau <strong>contextuală</strong>, anume înregistrarea şi reactualizarea informaţiilor se realizează prin raportarea şi încadrarea în anumite coordonate de spaţiu şi timp;</li>
	<li>este <strong>mijlocită</strong> , respectiv fixarea, păstrarea şi reactualizarea informaţiilor se realizează prin utilizarea unor procedee mnemotehnice speciale: repetiţii, sublinieri, asocierea cu elemente din fondul experienţei anterioare etc.;</li>
	<li>este <strong>organizată logic</strong> și <strong>sistematic</strong>, între informațiile memorate stabilindu-se legături de semnificație, de asemănare-contrast, de subordonare-incluziune.</li>
</ul>
<p>Memoria este un proces psihic activ, selectiv, inteligibil, cu un caracter situaţional sau contextual, mijlocit şi organizat logic şi sistemic, trăsături esenţiale care o integrează în structura proceselor şi activităţilor specifice omului.</p>

<img src="images/trasaturi.jpg" width="100%;">
