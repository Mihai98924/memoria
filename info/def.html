<p>Memoria este funcţia generală, graţie căreia omul înmagazinează, conservă, apoi actualizează sau utilizează informaţiile pe care le-a întâlnit în cursul experienţei anterioare.</p>
<p>Memoria este imaginea mintală conservată a faptelor trecute.</p>
<p><img src="./images/memoria1.jpg" id="poze1">Astfel, memoria este o capacitate psihică absolut necesară, fără care viaţa psihică a omului ar fi, practic, imposibilă. Caracterul necesar al memoriei decurge din faptul că ea este implicată în comportamentul complex al vieţii omului: <strong>cunoaştere</strong> şi <strong>învăţare</strong>, <strong>înţelegere</strong> şi <strong>rezolvare de probleme</strong>, <strong>creativitate</strong>. Memoria reflectă „trecutul ca trecut”, readuce trecutul în prezent ţinând seama de actualele condiţii modificate ale prezentului. Totodată, memoria este implicată în prezent, ea participând la desfăşurarea curentă a activităţii noastre psihice.</p>
<p>Conţinutul memoriei este divers, cuprinzând imagini, trăiri afective, cuvinte, idei, inferenţe, mişcări şi deprinderi.</p>
<p><img src="./images/memoria2.jpg" id="poze2">Memoria se află în interacţiune şi interdependenţă cu toate celelalte fenomene psihice. Ea permite desfăşurarea proceselor psihice, contribuie la constituirea şi perfecţionarea proceselor cognitive şi reglatorii, precum şi la formarea şi dezvoltarea însuşirilor personalităţii. Este implicată în toate formele de învăţare şi asigură identitatea Eu-lui. Graţie memoriei, fiinţa noastră psihică, Eu-1, dobândeşte continuitatea identităţii în timp. Fără dimensiunea mnezică am trăi numai prezentul clipei, am fi puşi în permanenţă în faţa unor situaţii noi, pentru care nu am avea soluţii de rezolvare. De fapt, întreaga materie, nu numai cea vie, este dotată cu proprietatea înregistrării, fixării şi păstrării urmelor influenţelor externe (exemplu: urmele lăsate de o monedă pe o bucată de ceară).</p>
<p>Prin valoarea sa adaptativă, prin rolul ei în realizarea echilibrului dintre organism şi mediu, memoria este considerată <q>piatra unghiulară a vieţii psihice</q> (I. M. Secenov). Un celebru filosof, Henri Bergson, considera, de asemenea, că memoriei îi revine un rol deosebit de important în producerea fenomenului de conştiinţă.</p>

